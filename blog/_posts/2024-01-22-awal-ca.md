---
layout: post
title: "AWAL: obrim pas a l’amazic en l’espai digital"
ref: awal
thumbnail: /img/blog/2024/lancament-awal.jpg
lang: ca
summary: "Presentem el projecte Awal per preservar i promoure la llengua amaziga a internet amb una comunitat de dades sòlida i unida"
---

<br>

<p align="center"><img src="/img/blog/2024/lancament-awal.jpg" alt="Captura de pantalla de la pàgina web d'Awal" width="100%" style="margin:10px" >
</p>

<iframe src="/player/player.html?file=https://storage.googleapis.com/ttsreader/nou.collectivat.cat-2024-01-22-awal-obrim-pas-a-lamazic-en-lespai-digital-.mp3&title=Escolta aquest article amb enVeu" type="text/html" width="100%" height="80px" frameborder="0" allowfullscreen></iframe>

Estem molt contentes de presentar-vos **Awal**, el darrer projecte de **Col·lectivaT** en col·laboració amb **El CIEMEN** i **Casa Amaziga de Catalunya**, sota el paraigües de la iniciativa Som Part d’educació per la justícia global. Awal té per objectiu **preservar i promoure la llengua amaziga al món digital** a partir del desenvolupament d’eines innovadores que en facilitin l’ús i la difusió. A més a més, es proposa conscienciar la comunitat amaziga sobre la importància de les dades lingüístiques i les noves tecnologies per a preservar la llengua, sensibilitzar sobre els efectes de la bretxa digital i fer créixer una comunitat de dades sòlida i unida per consolidarla presència de l’amazic a l’espai digital.

Per aconseguir que internet entengui i parli la llengua amaziga, el projecte es centra en **recollir dades escrites i orals** d’amazigoparlants, és a dir, fragments de text i gravacions de veu, que després es sistematitzen i s’uitilitzen per crear aplicacions i eines digitals com traductors automàtics i assistents virtuals. A través del web d’Awal **[awaldigital.org](https://awaldigital.org/)**, les col·laboradores poden fer dos tipus de contribucions: [traduïr](https://awaldigital.org/translate) frases a o des de l’amazic amb les seves pròpies paraules, o [llegir](https://commonvoice.mozilla.org/zgh) en veu alta les frases que apareguin en pantalla i gravar-les des de la plataforma de Common Voice. Per fer contribucions, les participants hauran de crear un compte propi i guanyaran punts  amb cadascuna de les seves contribucions i validacions. Les contribucions després [es compartiran amb llicències obertes](https://huggingface.co/datasets/collectivat/amazic) per fomentar la tecnologia del llenguatge de codi obert en amazic. El rànquing de participació del web actualitzarà el nombre de punts que acumulin les col·laboradores més actives de la comunitat. La contribució està oberta a qualsevol persona que pugui llegir i escriure en amazic. Celebrem la rica diversitat de les variants de l'amazic i donem la benvinguda a parlants de tots els orígens.

## Marató de dades: unint esforços per preservar la llengua amaziga

Amb la idea de consolidar una comunitat de dades i ampliar el corpus de text i veu de la llengua amaziga, és a dir la quantitat de material escrit i oral emmagatzemat a l’espai digital, organitzarem la **Marató de dades Awal**. La jornada es celebrarà el **dissabte 17 de febrer d’11:00 a 20:00h** a la seu d’El Ciemen (**c/ Rocafort, 242 bis 2n, Barcelona**) i acollirà persones de la comunitat amaziga de totes les edats, gèneres i variants dialectals per fer un intensiu de traduccions i gravacions de forma col·lectiva i sumar el màxim de contribucions al projecte. La Marató de dades és una oportunitat única per unir esforços en la **preservació i promoció de la rica diversitat de la llengua i cultura amaziga**. Us convidem a participar d'aquesta iniciativa col·lectiva i aportar el vostre temps i coneixement a Awal. 

_Podeu seguir totes les novetats d’Awal a través de les xarxes socials d’[Instagram](https://www.instagram.com/awaldigital/), [Facebook](https://www.facebook.com/aawaldigital) i [X](https://twitter.com/Awaldigital) i posar-vos en contacte amb nosaltres per a preguntes, suggeriments i col·laboracions a través d’[awal@collectivat.cat](mailto:awal@collectivat.cat)._