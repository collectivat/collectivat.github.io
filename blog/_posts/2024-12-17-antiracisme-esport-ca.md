---
layout: post
title: "Com podem fer front al racisme en el món de l’esport?"
ref: antiracisme
thumbnail: /img/blog/2024/antiracisme-portada.jpg
lang: ca
summary: "Des de l’eix de recerca social i crítica de Col·lectivaT posem les formacions sobre antiracisme al servei de les entitats esportives i de qualsevol altre àmbit."
---

<br>

<p align="center"><img src="/img/blog/2024/antiracisme-interna.jpg" width="80%" ></p>

<!-- <iframe src="/player/localplayer.html?file=https://storage.googleapis.com/ttsreader/nou.collectivat.cat-2024-12-05-el-projecte-araina-agafa-impuls-.mp3&title=Escolta aquest article amb enVeu" type="text/html" width="100%" height="80px" frameborder="0" allowfullscreen></iframe>  -->


<br>

Després d’un mes de novembre intens parlant sobre violències masclistes, des dels seus fonaments estructurals fins l’impacte quotidià que tenen i com fer-los-hi front, hem iniciat el desembre enfocant-nos en **el racisme i les formes de violència i discriminació que se’n desprenen**. Aquesta vegada hem dut a terme una formació sobre antiracisme en la pràctica esportiva, un dels àmbits de socialització i construcció de valors centrals en la nostra societat.

Així, el passat 4 de desembre, des de Col·lectivaT vam impartir la sessió ‘El racisme i el seu abordatge en el món de l’esport’, organitzada per l’Oficina de l’Esport de l’Institut Barcelona Esports. Una proposta per a entitats esportives de la ciutat amb l’objectiu d’analitzar què és el racisme, quines en són les arrels i formes d’expressió, com es manifesta al món de l’esport, i quines eines i estratègies tenim per abordar-lo. 

A la primera part de la sessió vam apuntar els diversos conceptes que utilitzem per parlar de la opressió racial, com la raça, la racialització, el racisme. De la mà de diverses autores i moviments polítics que ens han obert el camí per entendre aquesta qüestió vam aprofundir en les diverses manifestacions del racisme, tot connectant l’estructura colonial que les sosté amb el capitalisme i el patriarcat. Un sistema que origina i perpetua les opressions configurant una forma de relacions socials i que cal qüestionar en la seva totalitat per poder alliberar-nos. 

Aquesta aproximació teòrica ens va permetre poder aterrar a les formes d’expressió del racisme en el món de l’esport, que va ocupar la segona i gran part de la formació, i així plantejar formes col·lectives d’abordar-lo des de les associacions esportives, instal·lacions, clubs, federacions, etc. Amb aquesta mirada, vam identificar que la discriminació per motiu de raça es produeix a múltiples nivells: des dels comentaris i actituds individuals fins a les barreres estructurals . Mitjançant exemples i experiències actuals vam poder aterrar diverses formes de violència, discriminació, estereotips, prejudicis, desigualtat i vulneració de drets humanes que es donen a l’esport. Això ens va ajudar a orientar diverses formes d’abordatge a aquestes situacions des de les institucions, les entitats esportives i les agrupacions comunitàries o de base. 

Una de les idees principals de la sessió va ser la voluntat d’aprofitar el potencial aglutinador i de fusió cultural de l’esport com una eina de transformació social, en comptes de mantenir-lo com un dispositiu que perpetuï les desigualtats de raça, gènere i classe. Per poder-ho dur a la pràctica, vam recollir diverses propostes de prevenció, formació, sensibilització, creació d’eines i protocols d’actuació.

Amb la voluntat de continuar aportant la mirada antiracista a les organitzacions i desafiant les estructures hegemòniques de pensament i d’anàlisi, des de l’eix de recerca social i crítica de Col·lectivaT posem les formacions sobre antiracisme al servei de les entitats esportives i de qualsevol altre àmbit. Com a investigadores combatents, defensem una recerca i divulgació crítica per sacsejar les estructures dominants de pensament i d’opinió mitjançant producció del coneixement, tot involucrant les agents implicades en cada realitat sobre la qual treballem.